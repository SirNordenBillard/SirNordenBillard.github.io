---
title: "Fjerdedel sytemet til langbal"
date: 2025-10-29 16:11:00 +0100
categories: [Langbal]
tags: [Langbal, System]
---
For over et halvt år siden - nok endda tilbage i starten af året - gik jeg og spillede med min gode ven Jimmy Lauridsen. Der lagde han mærke til, at jeg pludselig var begyndt at ramme langt flere langbal’er end jeg tidligere havde gjort. Ikke at jeg ikke kunne ramme dem før, men der var kommet langt større sikkerhed på - ikke kun de nemme, men også de mere umulige.
Han lagde samtidig mærke til, at når jeg skulle spille en langbal, så havde jeg en fast rutine, som jeg gennemgik, som om jeg gik og målte noget op visuelt, inden jeg stødte. Han spurgte, om jeg havde fået mig et system til det, og ja, det havde jeg - og jeg havde endda selv fundet på det, fordi jeg havde set en sammenhæng. Han spurgte mig så, om jeg ikke ville skrive det ned, så han kunne lære det og dele det med andre, når han var ude at instruere… Den proces tog mig så lige 7-10 måneder… ooopsie.

---
### Intro til systemet
Men her er det så langt om længe. Det er relativt simpelt og kan bruges både til at spille almindelig langbal, underhånds langbal, nakkebal på langs af bordet osv. Det kan også bruges i både fortsat keglebillard, skomar, og jeg kan ikke se en grund til, at det heller ikke skulle virke i 5-kegle. Det virker også både på hel- og halv-match-borde, så jeg går ud fra, at andre størrelser borde også er gældende.Der er fyldestgørende tekst på hvert billede, der beskriver, hvordan det virker, samt giver eksempler på, hvordan det bruges. Det skal dog pointeres, at systemet antager, at man ikke spiller med skævt!

### Hvis du står bag kortbanden
<div class="d-flex flex-column align-items-center">
  <img src="/assets/img/posts/LANGBALSYSTEM-1.png" class="w-100 shadow rounded" alt="Illustration af kendte grundlinjer som du kan se, hvis du står bag kortbanden.">
  <em class="d-block text-center mt-2 text-muted">
    Illustration: Her ser du de kendte grundlinjer som du kan se, hvis du står bag kortbanden.
  </em>
</div>

Del den modsatte langbande i fire lige dele fra midterdiamanten (0). Find den fjerdedel, der svarer til tallet på din egen diamant. Fx: Fra diamant 1 sigtes 1/4 ud fra midten, fra diamant 2 sigtes 2/4 ud. Følg linjerne, og du kan beregne sigtepunktet for midterstripen på en langbal.

#### Eksempel 1
<div class="d-flex flex-column align-items-center">
  <img src="/assets/img/posts/LANGBALSYSTEM-2.png" class="w-100 shadow rounded" alt="Illustration til eksempel 1.">
  <em class="d-block text-center mt-2 text-muted">
    Illustration til eksempel 1.
  </em>
</div>

I dette eksempel ligger den hvide ikke direkte på en af de kendte linjer. Vi kan dog løse dette ved at lave en midlertidig hjælpelinje. Stil dig midtvejs mellem 1 og 2, og kig på midten mellem dine kendte referencepunkter på modsatte kortbande. Vi kan se, at den hvide ligger cirka halvvejs mellem hjælpelinjen og den kendte linje fra punkt 2. Denne langbal skal derfor ramme modsatte kortbande cirka halvvejs mellem hjælpelinjen og punkt 2/4. Note: Det behøver ikke være 100 % præcist - linjerne sigter mod midterstripen, så der er plads til en lille fejlmargin på begge sider!

### Hvis du står ved langbanden
<div class="d-flex flex-column align-items-center">
  <img src="/assets/img/posts/LANGBALSYSTEM-3.png" class="w-100 shadow rounded" alt="Illustration af kendte grundlinjer som du kan se, hvis du står ved langbanden.">
  <em class="d-block text-center mt-2 text-muted">
    Illustration: Her ser du de kendte grundlinjer som du kan se, hvis du står ved langbanden.
  </em>
</div>

Del den modsatte kortbande i fire lige dele fra midterdiamanten (0). Find den fjerdedel, der svarer til tallet på din egen diamant. Husk, at kun hver anden diamant på langbanden bruges i systemet. Fx: Hjørnet har værdien 2. Går du to diamanter frem, når du til punkt 3 - her sigtes 3/4 ud fra midten. Ud for midterhullet er værdien 4, så der sigtes 4/4 ud. To diamanter længere frem er punkt 5, hvor du sigter 5/4 ud fra midten. Følg linjerne, og du kan beregne sigtepunktet for midterstripen på en langbal.

#### Eksempel 2:
<div class="d-flex flex-column align-items-center">
  <img src="/assets/img/posts/LANGBALSYSTEM-4.png" class="w-100 shadow rounded" alt="Illustration til eksempel 2.">
  <em class="d-block text-center mt-2 text-muted">
    Illustration til eksempel 2.
  </em>
</div>

Ligesom i eksempel 1 ligger den hvide ikke direkte på en af de kendte linjer, og ligesom der løser vi det med en hjælpelinje - denne gang halvvejs mellem 4 og 5. Bemærk, at man her med fordel kan bruge den unummererede diamant som reference. Vi kan se, at den hvide ligger en lille smule til højre for hjælpelinjen (vi antager, at spilleren står ved langbanden). Denne langbal skal derfor ramme lige lidt over hjælpelinjen, dvs. en smule over halvvejs mellem punkt 4/4 og punkt 5/4. Note: Det behøver igen ikke være 100 % præcist - linjerne sigter mod midterstripen, så der er plads til en lille fejlmargin på begge sider!

### Langbal som nakkebal:
<div class="d-flex flex-column align-items-center">
  <img src="/assets/img/posts/LANGBALSYSTEM-5.png" class="w-100 shadow rounded" alt="Illustration af hvordan grundlinjerne, kan bruges til en nakkebal.">
  <em class="d-block text-center mt-2 text-muted">
    Illustration af hvordan grundlinjerne, kan bruges til en nakkebal.
  </em>
</div>

Vi kan også forestille os en situation, hvor vi har fået et sort oplæg af modstanderen. Her kan linjerne også bruges. Vi ser i dette eksempel, at rød ligger en smule til venstre for linjen fra punkt nr. 1. Hvis vi her sigter en lille dup bredde forbi referencepunkt 1/4 på modsatte kortbande, er der god chance for at ramme den hvide foran keglerne som en nakkebal. Note: Det behøver heller ikke være 100 % præcist her, dog er kravet om præcision ved en nakkebal noget højere. Der er dog en lille fejlmargin, selvom den er noget mindre her, så vær så omhyggelig som muligt!

---
Jeg håber, der sidder nogen derude, som kan bruge det - så en langbal ikke bare er noget, vi smækker til og håber på, at den faktisk kommer efter et par gange, men i stedet kan blive et brugbart værktøj i spillet. Min personlige erfaring med det siger, at alt efter vinkel kan man enten få en direktør eller god underhånds tværbal bagefter, hvis man spiller med korrekt tempo!
Dette er selvfølgelig under den forudsætning, at man rent faktisk kan ramme, hvor man sigter. Selv de bedste systemer virker kun, når man rammer det, man sigter efter. Den proces arbejder jeg stadig selv en smule med - selvom det hastigt bliver bedre - men at man rent faktisk ved, hvor man skal sigte hen, er jo en start. Godt begyndt er halvt fuldendt.