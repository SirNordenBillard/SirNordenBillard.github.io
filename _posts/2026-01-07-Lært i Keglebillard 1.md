---
title: "Lært i Keglebillard #1"
date: 2026-01-07 18:30:00 +0100
categories: [Direktører]
tags: [Direktører, Højspids]
---
Det sker, at jeg af og til ser en billardkamp eller to - alt lige fra folk, der træner i klubben, til streams på YouTube eller kampe på nabobordene, når jeg selv er ude at spille. Det er et bredt spektrum af spillere, lige fra de helt unge til oldboys (og "oldladies", må det vel hedde...). Der er mange niveauer, lige fra elite til nybegynder.
Dette opslag henvender sig nok mest til sidstnævnte: nybegynderen eller dem, der bare ikke har haft muligheden endnu, men som gerne vil lære noget nyt. En af de ting, der altid er blevet pointeret for mig, er: "Du skal huske, hvor du kommer fra". Da jeg startede, havde jeg lige over 2 i snit. Det er dér, jeg kommer fra. I takt med at jeg selv er blevet bedre, kan jeg se, at de fejl, jeg selv begik, faktisk bliver begået på daglig basis af mange spillere. Skal vi ikke få rettet de fejl i fællesskab, så flere kan opleve glæden ved at stige i snit?
Derfor vil jeg over det næste stykke tid dele et par forskellige dessiner, som man kan træne. Det gør dig ikke nødvendigvis til verdensmester, men det vil løfte dit snit og gøre dine serier større. Det kunne jo være fedt, hvis man lige kunne få 1 eller 2 stød mere i hver serie, ikke?

### Den hyppigst begåede fejl i keglebillard
Lad os tage hul på det første dessin: Det, jeg vil kalde DEN hyppigst begåede fejl i keglebillard.
Forestil dig situationen: Du har fået en "direktør". Du er mega glad - nu skal der laves point, så du kan komme foran modstanderen! Du stiller dig til rette og støder. Du laver point, den hvide ligger stille, og nu har du intet at spille på i næste stød. Eller også har du forsøgt at spille blødt, men har ramt den for blødt, så du har spillet dig selv sort... Det er en frustrerende følelse, når man lige har stået med et godt oplæg. Kan du genkende det?

### Hvordan løser vi denne fejl?
I stedet for at gentage fejlen og forvente et andet resultat, hvad så med at spille en højspids og lade den røde glide med?

<div class="d-flex flex-column align-items-center">
  <img src="/assets/img/posts/Højspids-til-ny-direktør.png" class="w-100 shadow rounded" alt="Illustration af højspids">
  <em class="d-block text-center mt-2 text-muted">
    Illustration: Sådan spiller du en højspids for at bevare det gode oplæg. Positionen er et direkte uddrag fra videoen nedenfor. Der er også lidt tekst om, hvordan rød til tider skal manipuleres med en smule "skævt".
  </em>
</div>

Her støder du den hvide ned mod det hjørnehul, der er længst væk. Sigt efter at ramme banden præcis halvvejs mellem diamanten ved hullet og den første diamant efter hullet. Gøres dette med det korrekte tempo, vil den hvide ramme langbanden lige inden hullet, derefter ramme kortbanden og rulle tilbage mod midten af bordet. Spilles rød samtidig med en smule medløb, vil den rulle ned bagved den hvide, efter den er kommet ud på bordet igen. 

**Resultatet? Du står med en ny direktør!**

---

### Se stødet udført her

{% include embed/youtube.html id='rT3VO7JV3fM' %}
{: .mt-4 }

---

Det er et stød, der er forholdsvis nemt at udføre, og som alle kan lære. Og det bedste af det hele: Er tempoet nogenlunde korrekt, vil der som regel ligge et godt oplæg på den modsatte side - enten en ny tilsvarende bal, en snitbal eller en god tværbal. Man skal ramme virkelig skævt eller hårdt, hvis der ikke som minimum venter et nyt, godt oplæg. Det betyder, at du i stedet for bare at få point, pludselig får 2-4 ekstra muligheder.

Prøv det af i træningslokalet, enten når du selvtræner eller spiller en træningskamp. Jeg er overbevist om, at det er et dessin, I bliver glade for, så I ikke behøver at støde uden en plan.

Held og lykke med det! Der kommer flere af disse i den nærmeste fremtid.

<div class="d-grid gap-2 col-md-8 mx-auto mt-5">
  <a href="https://www.facebook.com/SirNordenBillard/posts/pfbid0VQ3sK2ieZ2DGCYWdmh7efGqsTxBDSfRfWTHfhqVKA517LHvseUoZhqZSDXteK1WDl" class="btn btn-outline-primary shadow-sm rounded-pill" target="_blank" rel="noopener">
    <i class="fab fa-facebook-f me-2"></i> Deltag i debatten eller stil dine spørgsmål på Facebook
  </a>
</div>